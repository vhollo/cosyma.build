---
date: 0000-01-01
title: 2021-es felvételi kiírás
folder: news
layout: $layouts/Page.astro
image:
  src: news/felvkiir_open.png
  hero: true
  preview: true
index: double
summary: Érdekel a pálca varázsa vagy a pulpitus vonzereje?

          Szeretnéd Magyarország vezető és kiemelkedő muzsikus személyiségeitől ellesni a karmesteri hivatás fortélyait?

          Szeretnéd tovább mélyíteni zenei tudásodat?

          Akkor nálunk jó helyen jársz!

          Olvass el mindent a felvételiről, vegyél részt izgalmas workshopokban, és indítsd el professzionális karriered velünk!
---
A **Symphonia Hungarica Karmesteri Kollégiuma** a Kárpát-medencei Tehetséggondozó Nonprofit Kft. (a továbbiakban: „KMTG”) által biztosított keretek között 2021. szeptemberében megkezdi működését és meghirdeti első szemeszterét. Szándéka, hogy a már diplomával rendelkező, fiatal karmestereknek, illetve muzsikus kollégáknak sokirányú szakmai impulzust adjon. E szakmai impulzus remélhetőleg segítséget nyújt az iskolapadból való kikerülés és a tényleges karmesteri karrier beindulása között minden *„Ifjú Maestro”*-nak.

Az első szemeszter előadásainak hivatalos nyelve a magyar.

A képzés alapvetően két elemből áll össze: egyrészt magában foglal egy szakmai (karmesteri) konzultációs lehetőséget a program szakmai vezetőjével, **Hamar Zsolt**tal és a meghívott vendégkarmesterekkel (**Kovács János, Dénes István, Kesselyák Gergely, Kollár Imre**), másrészt izgalmas off-programokkal és kisérő előadásokkal igyekszik további támpontokat, ismeret- és tudásanyagot felmutatni a résztvevőknek. Az off-programok között szerepelnek zenei tárgyú előadások (*Analízis és interpretáció* – **Keller András**, *Zene és notáció* – **Vashegyi György**, *Próbatechnika és hangszertechnika* – **Soltész Ágnes**, a Magyar Állami Operaház koncertmestere).

Megtalálhatóak emellett egyéb izgalmas témák is, mint például *Intendáns és karmester* (**Horváth Zsolt** – Pannon Filharmonikusok, **Somogyi Tóth Dániel** – Debreceni Kodály Filharmonikusok), *Impresszárió és karmester* (**Körner Tamás** – Klasszikus Koncert Iroda), *Sajtó és karmester* (**Seres Gerda** – kultura.hu), *Marketing és karmester* (**Papp Judit** – Budapesti Gazdasági Egyetem), *Jogok és kötelezettségek* (**Dr. Gyimesi László** – Magyar Zeneművészek és Táncművészek Szakszervezete, Zeneművészeti Előadóművészi Jogvédő Iroda).

Kiemelt programja a képzésnek **Erdei Péter Professzor úr** karvezetőkurzusa karmesterek számára, melyen a **Debreceni Kodály Kórus** lesz a hallgatók segítségére.

Az Ifjú Maestro-k lehetőséget kapnak a szemeszter ideje alatt arra, hogy Hamar Zsolt karmester egy külföldi zenekari produkciójának vendégeként jelen legyenek a próbákon, intenzív konzultációs lehetőséget kapva és betekintést nyerve ilyen módon a karmesteri munka gyakorlatába.

A szemeszter – ami 2021. szeptemberétől december közepéig tart – egy egyhetes, intenzív zenekari kurzussal záródik, amelynek végén az Ifjú Maestro-k a **Szombathelyi Savaria Szimfonikus Zenekar** élén mutatkozhatnak be a magyar zenei élet meghatározó személyiségei előtt.

További fontos eleme a képzésnek, hogy a **Symphonia Hungarica Karmesteri Kollégiuma** széles nyilvánosságot biztosít az Ifjú Maestroknak mind a közösségi média, mind pedig a szakmai kapcsolattartás terén. (Aktív honlap, saját YouTube-csatorna, állandóan frissülő Facebook-fiók, melyek betekintést adnak az Ifjú Maestrok mindennapos fejlődésébe, emellett személyre szabott LinkedIn-oldal).

Az előadások heti két alkalommal kerülnek lebonyolításra előzetes megbeszélés szerint. Az előadásokon való jelenlét feltétele a programban való részvételnek.

A **Symphonia Hungarica** az Ifjú Maestro a program során felmerülő összes tanulmányi költségét átvállalja és a szemeszter végén Oklevelet ad ki. A programban részvevő, 18. életévüket betöltött Ifjú Maestrok felvételi során kerülnek kiválasztásra, mely felvételi vizsga **2021. szeptember 2-án** kerül lebonyolításra.

## A felvételi vizsga programja

[Arnold Schönberg: Verklärte Nacht – első 200 ütem (eredeti változat vonószextettre)](/assets/news/Arnold_Scho%CC%88nberg_-_Verkla%CC%88rte_Nacht_op._4_-_Vono%CC%81sszextett_va%CC%81ltozat_-_Partitu%CC%81ra.pdf)

A felvételi vizsgán nyújtott teljesítmény minőségétől függően legfeljebb 10 Ifjú Maestro nyerhet felvételt a képzéseire.

A pályázaton való részvétel feltétele, hogy a jelentkező kitöltse a nyilatkozat arról, hogy tudomásul veszi a szerződési feltételeket, és beleegyezik az adatkezelésbe. (A nyilatkozat a következő linken letölthető: [Nyilatkozat.pdf](http://www.cosyma.hu/wp-content/uploads/2021/06/Nyilatkozat.pdf))

## Jelentkezési határidő

Jelentkezés **2021. augusztus 30-ig** az **[info@cosyma.hu](mailto:info@cosyma.hu)** Email-címen. A jelentkezéshez kérünk egy rövid szakmai életrajzot és diplomát (Bachelor és/vagy MA) csatolni, továbbá kérjük a kitöltött nyilatkozat aláírt, szkennelt formában történő megküldését. A programban való részvételnek nem kizárólagos feltétele a karmesteri diploma. Minden, a vezénylés iránt érdeklődő és a felvételi vezénylésen megfelelő fiatal muzsikus kollégát szeretettel várunk.

A felvételi vizsgán nyújtott teljesítményt a KMTG által felkért bizottság értékeli, amelynek alapján a felvételről szóló döntést Hamar Zsolt szakmai vezető hozza meg.

Az elbírálás határideje: 2021. szeptember 6.

A KMTG az előszelekció és a szakmai elbírálás során hozott döntéseit nem köteles indokolni. A KMTG minden további intézkedése nélkül érvénytelen a jelentkezés, amennyiben:

* a pályázati feltételeknek nem felel meg;
* a jelentkezési határidő lejártakor hiányos a mellékelt dokumentáció;
* határidőn túl történik a jelentkezés.

Amennyiben a benyújtott dokumentáció hiányos, úgy hiánypótlásra a jelentkezési határidő lejárta előtt van lehetőség! A hiánypótlás akkor minősül teljesítettnek, ha a hiányzó vagy korábban hiányosan benyújtott dokumentumok legkésőbb a jelentkezési határidő utolsó napján hiánytalanul, megfelelően kitöltve a KMTG által átvételre kerülnek. A KMTG az érvényes pályázatok leadásának elősegítése érdekében igyekszik a hiánypótlás szükségességéről írásbeli értesítést küldeni az érintett pályázók részére, amennyiben azonban a pályázat hiányos, és a KMTG erről nem értesítette a pályázót, úgy ezzel kapcsolatban a pályázó a KMTG-vel szemben kifogásolásra nem jogosult.

A KMTG fenntartja magának a jogot, hogy a meghirdetett helyeket megfelelő színvonalú pályázatok függvényében ítélje oda, amelynek keretében a KMTG rögzíti, hogy nem köteles a jelen pályázatban meghatározott összes pozíciót betölteni. A KMTG jogosult továbbá a nyertes pályázókkal kötendő szerződés megkötésétől indoklás nélkül elállni.