---
date: 0000-01-00
title: Küldetésünk
folder: about
layout: $layouts/Page.astro
published: false
image:
  - src: 20181024hamar-zsolt-filharmonikusok-zene2.jpg
    hero: true
    preview: true
---
A Zenekar olyan, mint maga a társadalom. Törvények nélkül anarchikussá, túlzott és merev szabályok mellett diktatórikussá válik. Márpedig a zene – természetéből fakadóan – sem anarchiában, sem diktatúrában nem érzi jól magát. Előbbi esetben értelem, utóbbi esetben érzelem nélkülivé korcsosul. Szükséges tehát tudnunk, mik azok a keretek, melyek között a muzsika, és annak magas színvonalú előadása egyszerre lesz képes intellektuális és emocionális élményt adni. Ez pedig csak úgy lehetséges, ha Zenekarnak, mint társadalomnak minden egyes tagja – beleértve az együttes élén álló karmestert is – tudja a maga szerepét, helyét, feladatát.

A *Symphonia Hungarica* újszerű módszereivel, komplex látásmódjával ezen egészséges keretek megfogalmazásában és artikulálásában szeretne segítő kezet nyújtani. *Karmesteri Kollégiuma* fiatal dirigenseknek igyekszik olyan tapasztalati tudást átadni, amelynek segítségével sikeresen építhető fel egy nagyívű karmesteri karrier, illetve alakulhat ki gyümölcsöző együttműködés a mindenkori Zenekar és karmestere között.

A *Symphonia Hungarica* működésének további fontos eleme és célja, hogy a magyar zenekari kultúra jövőjét egy szélesebb összefüggésrendszerben lássa és láttassa, illetve, hogy azt egyfajta történelmi-földrajzi-kulturális összekapcsolódás eredményeképpen, Kárpát-medencei léptékben gondolkodva valósítsa meg.