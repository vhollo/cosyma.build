---
title: Körner Tamás
folder: about
layout: $layouts/Timeline.astro
image:
  src: about/korner-tamas.jpg
  hero: true
  preview: true
subtitle: „Impresszárió és karmester”
---
Népköztársasági ösztöndijasként 1968-ban magyar-angol-néprajz szakon szerzett kitüntetéses diplomát az ELTE Bölcsészettudományi karán. Az IBUSZ-nál eltöltött néhány év után 1972-től a Kulturális Kapcsolatok Intézetében, majd jogutódjánál, a Nemzetközi Kulturális Intézetben volt az államközi angol és amerikai kulturális és tudományos kapcsolatok referense. 
1988-1991 között a Párizsi Magyar Intézet kulturális tanácsosa volt, ahol létrehozta az intézet koncertsorozatát, amely a francia főváros egyik legnépszerűbb sorozatává nőtte ki magát. Ő ismertette meg a francia közönséggel a pályakezdő Rost Andreát, ő "fedezte fel" az akkor már évtizedek óta nem koncertező Rév Líviát, ő szerezte a pályakezdő Keller vonósnégyes első nagy lemezszerződését. 

1991-ben a főváros akkori vezetése és Fischer Iván felkérésére hazajött Magyarországra, hogy elvállalja az akkor állandósuló Budapesti Fesztiválzenekar igazgatói posztját. Húsz év alatt a zeneigazgató, Fischer Iván partnereként a fiatal, jószerivel ismeretlen zenekart Magyarország legsikeresebb kulturális intézményévé fejlesztette, amelyet évek óta a világ tíz legjobb szimfonikus zenekara között tartanak számon. Úttörő módon ügynökségek helyett maga szervezte a zenekar külföldi jelenlétét, biztosítva az együttes folyamatos jelenlétét a világ legnagyobb koncertsorozataiban és fesztiváljain.

 2012-ben nyugdíjba ment és megalapította a Klasszikus Koncert ügynökséget, amely olyan kiváló magyar zenészek útját egyengette a nemzetközi zenei élet élvonalába, mint Várjon Dénes, Baráti Kristóf, Várdai István. 