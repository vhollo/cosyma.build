---
title: Keller András
folder: about
layout: $layouts/Timeline.astro
image:
  src: about/keller-andras.jpg
  hero: true
  preview: true
subtitle: „Analízis és interpretáció”
---
Hegedűművész, a Keller Quartett alapítója, 2007 óta a Concerto Budapest zeneigazgatója, a Guildhall School of Music and Drama (London, Nagy-Britannia) professzora. Szólistaként, koncertmesterként és kamarazenészként is világszerte elismert művész.

Hétéves korában kezdett hegedülni, tizennégy évesen került a Liszt Ferenc Zeneművészeti Főiskolára, tanárai Kovács Dénes, Rados Ferenc és Kurtág György voltak, Salzburgban Végh Sándor tanítványa volt. 1983-ban megnyerte a Hubay hegedűversenyt. Ezt követően Ferencsik János meghívására az Állami Hangversenyzenekar koncertmestere, egyidejűleg az Országos Filharmónia szólistája lett. 1984 és 1991 között a Budapesti Fesztiválzenekar koncertmestereként is működött. 1987-ben megalapította a Keller Quartettet (Keller András, Pilz János, Gál Zoltán, Szabó Judit), amellyel 1990-ben megnyerték a világ két legjelentősebb vonósnégyes versenyét: az Evianit és a Reggio Emiliai Borcianit. Az együttes rendszeres résztvevője a nagy európai és amerikai fesztiváloknak és hangversenytermeknek, többször turnéztak Japánban, Közép- és Dél-Amerikában, valamint Új-Zélandon.

Keller András pályáján kiemelkedő eseménynek számítottak a Végh Sándorral való fellépések, a Solti György felkérésére Bartók Béla halálának 50. évfordulójára a londoni Barbican-ban adott ünnepi hangverseny, valamint Diana hercegnő meghívása. Szóló- és kamarazene felvételeivel elnyerte a legrangosabb díjakat, például 1996 és 2006 között hat alkalommal a Deutsche Schallplattenpreis-t. Megkapta Bonn város kitüntetését, Olaszországban pedig az Év Művészének választották. További díjai: MIDEM Classical Award (kétszer), Victoire Prix, a japán Record Academy Award, a francia Grand prix du Disque. 2007 májusában neki ítélték az év legjobb kamarazenei felvételéért járó belga Caecilia Prix-t.

Rendszeres vendégművésze a legjelentősebb fesztiváloknak, mint a salzburgi Festwochen, a luzerni, montreux-i fesztivál, a London Proms, a Mostly Mozart New York, a Berliner Festspiele, a Schubertiade, a Wiener Festwochen, a Schleswig-Holstein Musik Festival, a Prague Spring. Keller András világszerte tart mesterkurzusokat, többek között az Internationale Sommerakademie-n, a Prussia Cove IMS mesteriskolában, az egyesült államokbeli Yale Egyetemen, a firenzei Accademia Fiesole-n, vagy a londoni Royal Academy of Music-on. 

Karmesterként 2003 februárjában debütált az Orchestre di Padova e Veneto élén. 2005 óta szerkeszti és irányítja a Pannonhalmi Arcus Temporum Fesztivál zenei programjait. 2006-ban Várjon Dénessel elindította a Végh Sándor Zenei Esteket és megalapították a Végh Filharmóniát. 

Koncertkörútjai során szinte a világ összes vezető koncerttermében megfordult: [Musikverein](https://www.musikverein.at/?lang=en), Koncerthaus (Bécs), [Royal Albert Hall](http://www.royalalberthall.com/), Barbican (London), [Berliner Philharmonie](http://en.wikipedia.org/wiki/Berliner_Philharmonie), Koncerthaus (Berlin), Accademia di Santa Caecilia (Róma), [Concertgebauw](http://www.concertgebouw.nl/en) (Amszterdam), [Carnegie Hall](http://www.carnegiehall.org/), Lincoln Center (New York).

A Concerto Budapest élére történő kinevezése döntő változást hozott a zenekar életében, hiszen 2007-től az egyre bővülő klasszikus repertoár mellett nagy hangsúlyt fektet az együttes a XX. századi, illetve a kortárs zenei művek előadására (sok esetben magyarországi bemutatására) is.

Nem csak a repertoár bővülése miatt jelentős Keller András vezetői munkája, hanem azért is, mert művészeti vezetése alatt olyan világhírű magyar muzsikusok szerepeltek már a zenekarral, mint Ránki Dezső, Kocsis Zoltán†, Várjon Dénes, Kelemen Barnabás vagy Perényi Miklós. A kiváló magyar művészek mellett külföldi előadók is rendszeresen fellépnek a Concerto Budapest előadásain: a zenekar vendége volt már [Jevgenyij Koroljov](http://www.musicontact.de/content.php?action=showkuenstler&index=13&content=X&language=en), [Gidon Kremer](http://www.gidonkremer.net/), Boris Berezovsky, [Gilles Apap](http://www.gillesapap.com/), [Kim Kashkashian](https://www.facebook.com/pages/Kim-Kashkashian/16421309692), [Sir James Galway](http://jamesgalway.com/), [Isabelle Faust](http://en.wikipedia.org/wiki/Isabelle_Faust) és [Khatia Buniatishvili ](http://www.khatiabuniatishvili.com/us)vagy [Thomas Hampson](http://www.thomashampson.com/).

Több tucat nemzetközi díja mellet 1995-ben a Liszt-díjat kapott a Keller Quartet tagjaként, 2012-ben Bartók-Pásztory-díjjal és Érdemes Művész kitüntetéssel jutalmazták munkásságát.

2016 januárja óta a világ egyik legprominensebb zenei intézményének, a londoni székhelyű Guildhall School of Music and Drama professzora.
 
### Hazai és nemzetközi díjak, elismerések

* Liszt Ferenc-díj (1995)
* Magyarország Érdemes Művésze (2012)
* Bartók-Pásztory-díj (2012)
* Gramofon Díj (az Év Hanglemeze Beethoven összes zongoraversenye Concerto Budapest, Keller, Várjon, 2016)
* Hubay hegedűverseny I. díj (1983)
* ARTISJUS-díj (1984)
* ARTISJUS-dÍj (1985)
* Magyar Rádió Hegedűversenye III. díj (1982)
* Országos Zeneiskolai Hegedűverseny I. díj és a verseny Nagydíja (Szeged 1972)
* International Kocian Violin Competition Usti nad Orlici (CZ) II. díj (1972)
* International Kocian Violin Competition Usti nad Orlici (CZ) III. díj (1974) 
* International Brahms Chamber Music competition Hamburg Special Prize (1983)
* Portsmouth: Bartók Prize (1988)
* Banf (Canada) International String Quartet Competition III. Díj (1989)
* Evian String Quartet Competition (Franciaország): II. Díj, továbbá Grand Prix de Critics, Evian város díja, Mozart-díj (Keller Quartett, 1988)
* Evian String Quartett Competition (Franciaország): I. Díj, továbbá Grand prix de Critics, Francia Kulturális Miniszter díja, Közönség-díj, Evian város díja, Mozart-díj (Keller Quartett, 1990)
* Borciani String Quartett Competition (Reggio Emilia, Olaszország): I. díj és Pro Quartett különdíj (Keller Quartett, 1990)
* Deutsche Schallplattenpreis: német hanglemezdíj 7 alkalommal (Csajkovszkij, Debussy,Ravel, Sosztakovics, Bartók, Kurtág, Ligeti művek előadásáért, 1993–2014)
* Deutsche Schallplatenpreis Nagydíj (Bartók összes vonósnégyese, 1994)
* Deutsce Schallplattenpreis Nagydíj (Kurtág György összes vonósnégyese, 1995)
* Bonn város kitüntetetése 
* Victoire Prix (FR) (Bartók)
* Record Academy Award (Japan) (Kurtág: Kafka Fragments, 2007)
* Academy Charles Cros: Grand prix du Disque (francia hanglemeznagydíj)
* MIDEM – Cannes Classical Award (FR) (Bartók összes vonósnégyese, 1995)
* MIDEM – Cannes Classical Award (Kurtág: Kafka Fragmente, 2007)
* Caecilia Prix (B) az év legjobb kamarazene felvétele (Kurtág: Kafka Fragments, 2007)
* Caecilia Prix (B) Ligeti I–II. Quartets and Barber Adagio (2013)
* Edison Award (holland hanglemezdíj) a Kurtág: Kafka Fragments op.24. lemezzel (2007)
* Premio Abbiati: Az Év Művésze díj Olaszországban
* Gramophon Award (UK) (1997)
* Royal Philharmonic Society Award Nomination (UK) (2006)
* Diapason d'Or (FR): 3 alkalommal
* Choc Music (FR): 3 alkalommal
* Repertoire 10 (FR): 9 alkalommal
* BBC Music Magazine: Peak of the Month (UK) 
* Stereophile (D) 
* Choc du Mois (FR) 
* Stereoplay (D) (a fenti négy fórum kitüntetéseit is számos alkakommal kaptam meg . Ezeknek a forrásai a Zenetudományi Múzeumban találhatók a Keller Q. és Keller A. dokumentumok között)
* New York Times Best Recordings of the Year: Keller Quartet (Ligeti/Barber, 2014)
* Tais Award (CZ) (Keller Quartet, 2014)
* Building a Library/Radio3 (UK) First choice (Keller Quartet: Dvorak works, 2015)
* ICMA Award Nomination (Keller quartet: Cantante e Tranquillo, 2016)
* ICMA Award Nomination (Concerto Budapest, Keller Várjon, 2017)
* A Concerto Budapest Beethoven összes zongoraversenyének felvétele Várjon Dénessel Gramofon díjas lett, valamint bekerült az International Classical Music Award hivatalos jelöltjei közé.