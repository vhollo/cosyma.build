---
title: Kovács János
folder: about
layout: $layouts/Timeline.astro
image:
  src: kovacs-janos.jpg
  hero: true
  preview: true
subtitle: Karmesteri Konzultáció
---
1973-ban szerzett karmesteri diplomát a Liszt Ferenc Zeneművészeti Főiskolán Kórodi András és Simon Albert növendékeként. A főiskolai diploma megszerzése után rögtön korrepetitori állást kapott a Magyar Állami Operaházban, 1976-tól pedig karmesterként szerződtették, 1987-től 1990-ig az Operaház vezető karmestereként dolgozott. 1979 - 1981 között a Bayreuth-i Ünnepi Játékok zenei asszisztense volt. Rendszeresen fellép a három nagy budapesti zenekar karmestereként és  gyakran szerepel  a Budapesti Fesztiválzenekar vendégeként is.Kovács János első vendégkarmestere volt a Szlovén Filharmonikus Zenekarnak. 1992-től a Tokiói Filharmonikusok állandó-, 1998 és 2002 között első vendégkarmestere volt. Vendégművészként fellépett még Olaszországban, Spanyolországban, Portugáliában, Svájcban, valamint a Magyar Állami Operaház társulatával Berlinben és Londonban is. A Nemzeti Filharmonikusokkal többek között Németországban és Brazíliában turnézott. Nagy sikerrel szerepelt és elismertségre tett szert opera- és koncertkarmesterként Karlsruheban, a Badisches Staatstheaterben és a pozsonyi Nemzeti Színházban is. 2011 januárjában sikeresen mutatkozott be a  berlini Komische Operben.

Számos CD-felvétele jelent meg a Hungaroton, a Naxos, az RCA Red Seal és a Delta társaságoknál. Kiváló magyar művészek – mint Komlósi Ildikó, Marton Éva, Rost Andrea, Polgár László, Kocsis Zoltán, Ránki Dezső, Starker János – mellett partnere volt többek közt Agnes Baltsa, Thomas Hampson, Ramon Vargas,Leonidas Kavakos, Viktoria Mullova, Ingrid Fliter,Szergej Nakarjakov.

   2012 augusztusában Puccini Bohéméletét dirigálta Ramon Vargas főszereplésével Mexikóban, októberben a Tokiói Filharmonikusok élén Ligeti György műveit vezényelte. 2013 márciusában a Nemzeti Filharmonikusok bogotai turnéjának volt vendégkarmestere, júniusban az Operaház japán turnéján vett részt.  2001-től a Budapesti Filharmóniai Társaság első vendégkarmestere. 2003-ban,valamint 2006-2007-ben megbízott főzeneigazgató volt a Magyar Állami Operaházban, 2007 őszétől ugyanitt első karmester. Munkássága felöleli a klasszikus-romantikus operarepertoár műveit, valamint a kortárs darabokat.

   Kovács János 2014. óta a Magyar Rádió Szimfonikus Zenekarának állandó karmestere.
 Pályája során számos elismerésben részesült:  1980-ban Komor Vilmos-emlékplakettet, 1985-ben Liszt-díjat, 1991-ben Oláh Gusztáv-emlékplakettet, 1996-ban Érdemes Művész címet, 2001-ben Kossuth-díjat, 2003-ban Inter Lyra Díjat, 2004-ben Gundel Művészeti Díjat, 2007-ben Bartók-Pásztory-díjat kapott. 2015-ben Prima Primissima-díjjal tüntették ki.
