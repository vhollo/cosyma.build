---
title: Somogyi-Tóth Dániel
folder: about
layout: $layouts/Timeline.astro
image:
  src: somogyi-toth-daniel.jpg
  hero: true
  preview: true
subtitle: „Intendáns és karmester”
summary: Orgonaművész, kulturális menedzser
---
Somogyi-Tóth Dániel 1981-ben született Budapesten. A Bartók Béla Konzervatóriumot zongora és zeneszerzés szakon végezte el, majd 2006-ban diplomázott a Liszt Ferenc Zeneművészeti Egyetem karmester és orgona szakán Gál Tamás, Ligeti András és Lehotka Gábor növendékeként. Zongorát kiemelt szinten tanult Kertész Lajos, Eckhardt Gábor és Keveházi Gyöngyi irányításával, olyan tanárok kurzusaival kiegészítve, mint Rados Ferenc, Baranyay László vagy Falvai Sándor.

A Zeneakadémia elvégzése után 2007 és 2011 között a Békés Megyei Szimfonikus Zenekar művészeti vezetője és karmestere volt. Működése nyomán a zenekar átfogó szakmai, financiális és szervezeti megújuláson ment keresztül, nézőszámát a többszörösére növelte és ekkor került a zenekar a szakminisztérium által támogatott szimfonikus együttesek körébe. Az eredmények elismeréseként a zenekarral együtt 2008-ban Príma-díjban részesült. A Békés megyei Dévaványa város díszpolgára. 2009től 2019-ig a Budapesti Operettszínház állandó vendégkarmestere, ahol olyan meghatározó produkciók fűződnek a nevéhez, mint a Bajadér, a Mario és a varázsló bemutatója vagy a teátrum nemzetközi turnéi. 2010-től 2011-ig a Pécsi Nemzeti Színház operakarmestere volt.

2011 májusa óta a Kodály Filharmónia Debrecen igazgató-művészeti vezetője, 2012 áprilisa óta a Csokonai Nemzeti Színház zeneigazgatója, ezzel Debrecen város főzeneigazgatója. Munkája során a pár év alatt a Kodály Filharmónia Debrecen nézőszáma megtöbbszöröződött, az intézmény bérleteseinek száma nyolcszorosára, bérlet-bevétele tízszeresére nőtt, a város hivatásos együttesei, a Kodály Filharmonikusok Debrecen és a Kodály Kórus Debrecen rangos hazai és nemzetközi produkciók rendszeres résztvevőiként töltik be feladatukat. Debrecen város zenei életének első embereként 2012-ben megkapta a Kritikusok díját.

Rendszeresen koncertező orgonaművész, a Filharmónia Magyarország szólistája. Karmesterként vagy szólistaként olyan helyszíneken lépett fel, mint a pekingi National Centre of Performing Arts, a müncheni Gasteig, a Bari Teatro Petruzelli vagy a Tel Aviv-i Opera és olyan világhírű művészekkel dolgozott együtt, mint Nigel Kennedy, Sir Neville Marriner, Miklósa Erika vagy Bobby McFerrin. Az Orosz Zenei Fesztivál társalapítója, a Budapesti Tavaszi Fesztivál és a CAFé Budapest Kortárs Művészeti Fesztivál visszatérő vendége.

19 éves kora óta működnek saját vállalkozásai. A 2000-es évek elején a magyarországi légifelvétel-piac liberalizálásában úttörő szerepet játszott, közel 1000 repült óra során készített légifelvételeit www.legifotok.hu oldalon és két albumban (Mint a madár, Well Press kiadó 2003 és Égi Ritmusok, InterBooks kiadó 2005) publikálta. Öccsével, Somogyi-Tóth Péterrel közös cégüket, a Skyart Kft-t 2010-ben hozták létre, mely többek közt a Wizz Air légitársaság médiakommunikációjában játszik kulcsszerepet. 2011-ben megalapította a Légiközlekedési Kulturális Központ Közhasznú Nonprofit Kft-t, melynek édesapjával, Somogyi-Tóth Gáborral együtt ügyvezetője. A szervezet a Budapest Airport Zrt és a Közlekedési Múzeum szerződött partnereként fejleszti a Liszt Ferenc Nemzetközi Repülőtér látogatóközponti funkcióit és az Aeropark repülőmúzeumot. Az Aero Klub Hajdúszoboszló vitorlázórepülője, az iho.hu/repules szakportál társalapítója. 2018-ban az Innovációs és Technológiai Minisztérium államtitkára a Magyar Polgári Repülésért Érdemérem junior fokozatával tüntette ki.