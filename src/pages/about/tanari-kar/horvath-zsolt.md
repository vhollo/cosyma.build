---
title: Horváth Zsolt
folder: about
layout: $layouts/Page.astro
image:
  src: horvath-zsolt.jpg
  hero: true
  preview: true
subtitle: „Intendáns és karmester”
---
A marketingközgazdász muzsikus ritka ötvözetét jelenti a Magyarországon dolgozó kulturális menedzsereknek. A Zala megyében született 43 éves közgazdász, trombitaművész a középiskolát Pécsett végezte el, majd tanulmányai befejeztével Pécs városában telepedett le. Kitüntetés diplomát szerzett 1999-ben a Bécsi Zeneakadémián, majd 2002-ben a Pécsi Tudományegyetem Közgazdaságtudományi Karán marketing-menedzser szakközgazdászként diplomázott. 1996-tól a Pécsi Szimfonikus Zenekar trombitaművésze, a Pécsi Művészeti Szakközépiskola és a Pécsi Tudományegyetem trombitatanára. Tanárként rendkívüli sikereket ért el, diákjai többszörös országos verseny-győztesek. 1997 és 1999 között több művészeti fesztivál szervezője és alapító tagja (Nemzetközi Trombitás Napok, Czifra György Emlékfesztivál). 2003-tól a Pécsi Szimfonikus Zenekar, majd Pannon Filharmonikusok – Pécs igazgatója. Nevéhez fűződik az a szervezeti innováció, mely lehetővé tette a Pannon Filharmonikusok művészeti megújulását.

Munkájának eredménye a zeneszakmai színvonallal egyenértékű minőségű zenekari menedzsmentfolyamat bevezetése és hatékony alkalmazása, kulturális innovációk és együttműködések kezdeményezése. Irányításával a Pannon Filharmonikusok mára az ország kiemelkedő zenei együttesévé vált, egyedüli szimfonikus zenekarként megháromszorozta közönségét. Olyan nagysikerű sorozatokat vezetett be, mint a budapesti Pannon-bérlet a Művészetek Palotájában, mely országosan egyedülálló módon 10 éve teltházas bérletsorozatot jelent a Pannon Filharmonikusok számára egyedüli nem budapesti zenekarként Budapesten. Igazgatósága alatt alapította a Pannon Filharmonikusok Páholytagságát, az Újévi Üzenet Díszhangversenyt, a Zene a zenéért díszhangversenyt, a Zene Ünnepi hangversenyt, számos társadalmi, jótékonysági és civil program kezdeményezője.

Elindította a zenekar tudatos közönségnevelő programját, melynek eredményeként a még meg nem született babáktól a kisgyermekeken át a fiatalokig minden korosztálynak kínál az együttes programot: a Pannon Pocaklakó Program, Bab(zs)ák koncertek,  Csigaház, Segítség, komolyzene! sorozat, Music by… filmzenei sorozat. Kezdeményezésére a fiatalok számára hatalmas sikerrel ún. crossover, műfaji határokon átívelő koncertsorozat indult a jazz, a könnyűzene, a filmzene, a latin-amerikai latin muzsika ötvözésével. KlasszJazz Kreatív Műhely alapításával a nemzetközi hírnévnek örvendő zeneszerző és jazzmuzsikus, Fekete-Kovács Kornél házi zeneszerző műveit irányítása alatt vette fel és adta ki a zenekar a BMC gondozásában. A lemez 2011-ben a Fonogram „Az év jazz albuma” díját nyerte el.

Irányításával kezdődött meg a Pannon Filharmonikusok szponzorációs tevékenysége, melynek köszönhetően jelenleg a Páholytagság 26 tagján kívül közel 50 állandó támogatót tudhat magáénak a zenekar. Kezdeményezésére a Pannon Filharmonikusok alapító tagja és zeneszakmai partnere napjaink legnagyobb nemzetközi együttműködésen alapuló művészeti projektjének, az ARMEL Operaverseny és fesztivál a MEZZO Televízióval projektnek. Tevékenységének köszönhetően a Pannon Filharmonikusok több országos és külföldi reprezentatív eseményen lépett fel, mely Pécs és Magyarország kulturális értékeit közvetíti szerte a világban.

Vezetésével a zenekar tagjává vált a Dél-Dunántúli Kulturális Ipari Klaszternek és a Magyar-Horvát Kereskedelmi és Iparkamarának, intenzív és folyamatos kapcsolatot ápol horvátországi városokkal és művészeti együttesekkel.

A zenekar igazgatójaként tevékenyen részt vett az EKF pályázati anyagának előkészítésében, a projekt keretében megépülő hangversenyterem Programleírásának megalkotójaként, a tervpályázat zsűrijének tagjaként, és a megvalósíthatósági tanulmány zeneszakmai partnereként az EKF kulcsberuházásának egyik legalaposabb ismerőjének tekinthető. A Zenei ágazat csoportvezetőjeként segítette a Pécs Megyei Jogú Város Kulturális Stratégiájának megírását. Az EKF Művészeti Tanácsának tagja volt, melynek elismeréseként 2010-ben miniszteri elismerő oklevél kitüntetésben részesült.

Tevékenységének köszönhetően mára a Pannon Filharmonikusok országosan és nemzetközi szinten is átpozícionált, a zeneszerető közönség, Magyarország, és régiónk polgárai, valamint a szakma számára is ismert és elismert zenekarrá vált. A Pannon Filharmonikusok tudatosan megtervezett marketing és kommunikációs tevékenységet folytat. E tevékenység része a budapesti és országos sajtókommunikáció, melynek köszönhetően közel 200 sajtómegjelenés köthető minden évadban a zenekar budapesti sorozatához, és többszáz programajánló és interjú a dél-dunántúli tevékenységéhez. Az irányításával végzett marketingtevékenység a magyar kulturális életben kiemelkedő. Munkájának elismeréseként a PTE Zeneművészeti Intézet vezetése művészetmenedzsment témakörben vendégelőadónak kérte fel.

Kezdeményezésére sokrétű együttműködés folyik a Pannon Filharmonikusok és a Pécsi Tudományegyetem, valamint a zenekar és a Pécsi Püspökség között. Ennek eredményeként a zenekar szakmai gyakorlati helyet biztosít a PTE muzsikus hallgatói számára, művészeti együttműködést folytat az egyetem több karával, valamint tevékeny részt vállalt a Pécsi Püspökség 1000 éves fennállásának méltó megünneplésében.

A 2008-as Baranya Megyei Príma-díj nyerteseként a zenekar a Príma Primissima-díj egyik potenciális jelöltjévé vált. Igazgatói irányításának és koncepcionális döntéseinek is köszönhető, hogy a Pannon Filharmonikusok számokban leírható (koncertszám, nézőközönség, bevétel, stb.) teljesítménye a szakmai munka igényén túlmenően a közönség tetszését is magáénak tudhatja. Munkájának elismeréseként 2009-ben Városháza emlékérem kitüntetésben részesült „a Pannon Filharmonikusok zenekar stabilitásának megalapozása és fenntartása érdekében végzett eredményes munkájának, példaértékű szakmai eredményeinek elismeréseként”.

Pécs Megyei Jogú Város polgármesterének felkérésére az Pécs2010 EKF projekt keretében felépülő Kodály Központ szakmai felügyeleti feladatait látta el. Irányításával történt meg 2010 végén a zenekar beköltözése a Kodály Központban, és az EU előírásainak megfelelő programstruktúra és a rezidens zenekari feladatkör ellátására történő zökkenőmentes felkészülés, majd 2012-ben az állami intézményi szervezeti formáról a nonprofit gazdasági társasággá történő átszervezés.

Irányításával a Pannon Filharmonikusok nagyszabású – 100 héten keresztül 200 eseményen – jubileumi ünnepségsorozata zajlott 2010. január 2-től 2011. december 9-ig, az alapítás napjáig. Kezdeményezésére indult 2007-ben az alapító karnagy, Lickl György életművének felkutatása, melynek eredményeként 200 éve elfeledett operabemutatásával emlékezett az együttes az alapítóra. A jubileum tiszteletére a Magyar Posta bélyeget adott ki a pécsi szimfonikus muzsikálás emlékére. A jubileum időszakában alapította meg a Pannon Örökös Tagságot, elismerve idős muzsikusoknak a zenekar soraiban töltött évtizedes munkáját, valamint kialakította a Kodály Központban a Pannon Filharmonikusok portréfalát.

Belső szervezeti fejlesztés céljából az országban elsőként alkalmazott szervezeti tréningeket, aktív és együttműködő kapcsolatot ápol a zenekar választott képviseleteivel (Művészeti Tanács, Szakszervezet).

A Magyar Szimfonikus Zenekarok Szövetségének elnökségi tagja. 2016. júniusától újabb 5 éves igazgatói kinevezést kapott, melyet sikeres pályázaton nyert el.